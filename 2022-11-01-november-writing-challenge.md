---
title: Bewondering voor verwondering
draft: true
---

# Bewondering voor verwondering

Sinds ik papa ben heb ik me al vaak afgevraagd wie er het meeste aan wie leert: ik mijn dochter, of mijn dochter mij. Ik ben jaloers op hoe ze de wereld aan het ontdekken is, onbezonnen en vol verwondering.

Het begon vanaf de dag dat ze geboren werd. Eerst enkel met haar ogen. Ze keek rond naar wat er rond haar gebeurt. Daarna begon ze te ontdekken dat die twee handjes aan haar lichaam meer konden dan in de weg liggen. Ze kon er dingen mee vastpakken, mee aanraken, mee voelen.
Nieuwe smaken proeven.
Iets later had ze door dat haar twee handen haar samen met die twee ledematen, haar voeten, haar konden doen kruipen. Dat was het moment dat ze pas echt aan haar ontdekkingstocht kon beginnen. Ze was plots niet meer afhankelijk van anderen om nieuwe dingen tot bij haar te brengen, vanaf nu kon ze er zelf naar op zoek.

Sinds kort kan ze stappen. Een nieuwe barrière weggenomen. Als dat kruipen allemaal nog wat traag ging, dan kan ze nu aan volle snelheid zelf rondwandelen.

Het is fantastisch om naar te kijken. Het is beter dan eender welke nieuwe Netflix serie. Het doet me ook beseffen hoe hard onze maatschappij die verwondering de kop indrukt als we meer volwassen worden. De verwondering moet plaats maken voor vanzelfsprekendheid. Of voor frustratie, als er iets niet gebeurt zoals we het verwachten.

Verwondering moet plaats maken voor verwachting. Verwachtingen van anderen én van onszelf. Mogen wordt moeten. Keuze wordt kiezen.

We krijgen schrik van alles wat nieuw of anders is dan het pad waar we op zitten. Iemand die nieuwe dingen blijft proberen, dat is iemand die het nog niet weet, iemand die zijn passie nog moet vinden.

Ik hoop dat het bij mij omgekeerd gaat lopen, dat de verwondering bij mijn dochter niet verdwijnt, maar mijn verwondering net opnieuw aanwakkert.
